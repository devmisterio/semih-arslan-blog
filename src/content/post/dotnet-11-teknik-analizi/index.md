---
title: ".NET 11 Teknik Analizi: Runtime, JIT ve AI Entegrasyonu"
description: ".NET 11 Preview 1 ile gelen runtime ve mimari yenilikleri, performans iyileştirmelerini ve yapay zeka entegrasyonunu inceleyen teknik bir analiz."
publishDate: "24 Feb 2026"
coverImage:
  src: "./cover.webp"
  alt: ".NET 11 Preview 1 Cover Image"
tags: ["dotnet", "csharp", "architecture", "performance", "dotnet11"]
---

.NET 11 Preview 1, yüzeyde küçük iyileştirmeler içeren bir sürüm gibi görünse de arka planda çalışma zamanı mimarisinden JIT optimizasyonlarına, dağıtık sistem araçlarından yapay zekâ entegrasyonuna kadar uzanan kapsamlı bir mühendislik yön değişimini işaret ediyor. Bu yazıda .NET 11’in teknik arka planını, alınan mimari kararları ve ekosistemin nereye evrildiğini katman katman ele alacağız.

## 1) Runtime Ekosistemini Sadeleştirme Yönündeki Adımlar

.NET 11 ile CoreCLR çalışma zamanının (runtime) daha fazla platforma genişletilmesi planlanıyor ve Preview 1 ile bu planın ilk somut adımları atıldı. Preview 1’de henüz genel kullanım için hazır bir durum olmasa da ‘CoreCLR on WASM’ çalışmaları Preview 1 itibarıyla resmen başlatıldı. Bu gelişme, Mono’nun kısa vadede tamamen ortadan kalkacağı anlamına gelmez. Çünkü iOS gibi JIT kısıtlaması olan platformlarda Mono’nun AOT optimizasyonları hâlâ kritik önem taşımaktadır. Unity tarafında da uzun yıllardır Mono forku olan özel bir çalışma zamanı (runtime) kullanıldığı için geriye dönük uyumluluğu koruyan kolay ve sorunsuz bir geçiş gerçekçi değildir.

## 2) Asenkron İşlerde Derleyici Yükünün Çalışma Zamanına Kaydırılması

Önceleri “Task.ContinueWith” zincirleriyle çözmeye çalıştığımız asenkron işlemler için bugün standart hâline gelen async/await yapısı, C# 5 ile yaklaşık 14 yıl önce dile eklendi. O günden bu yana C# derleyicisi (compiler), asenkron kodu arka planda karmaşık bir “state machine” yapısına dönüştürmekte ve en ufak bir asenkron metodun bile üretilen IL miktarını belirgin şekilde artırıyordu. Bu süreçte .NET tarafında “Goroutine” ve “Project Loom” benzeri bir model olan “Green Thread” yaklaşımı da araştırıldı. Ancak .NET’in mevcut ekosistem yapısı nedeniyle bu modele tam geçişin zorlukları görülünce ekip stratejik olarak mevcut async/await modelini derinleştirmeyi tercih etti.

.NET 11 ile birlikte tanıtılan “Runtime Async” yaklaşımı, async/await yürütme modelinin bazı sorumluluklarını derleyiciden çalışma zamanına (runtime) kaydırmayı amaçlar. Bu yeni yaklaşım sayesinde CoreCLR çalışma zamanı, async/await kavramlarını native düzeyde anlayabilir hâle gelir. Bunun en temel getirisi, asenkron metodların ürettiği IL komut sayısının azalması ve buna bağlı olarak JIT optimizasyonlarının daha verimli çalışabilmesidir. Sonuç olarak özellikle asenkron kodun yoğun olduğu projelerde her metod için üretilen ek metadata miktarı azaldığı için derlenmiş binary/DLL boyutlarında da ölçülebilir bir düşüş sağlar.

## 3) Uçtan Uca Yapılan Performans Optimizasyonları

.NET 11 Preview 1’deki performans iyileştirmeleri, Entra ID gibi saniyede milyonlarca isteği karşılayan sistemlerde tespit edilen gerçek darboğazlardan beslenmiştır ve yalnızca kod seviyesinde değil, uçtan uca mimari bir perspektifle ele alındığını göstermektedir.

Ele alınan ilk alan, Kestrel ve ağ katmanıdır. Özellikle kısa ömürlü ve yoğun TLS bağlantılarında oluşan gereksiz bellek kopyalamaları ortadan kaldırılarak bağlantı başına düşen CPU ve bellek maliyeti azaltılmıştır. Ayrıca hatalı HTTP isteklerinin uygulama katmanına inmeden Kestrel seviyesinde hızlıca reddedilmesini sağlayan fail-fast optimizasyonları devreye alınmıştır.

İkinci adımda, JIT derleyicisi seviyesindeki güncellemeler öne çıkmaktadır. Multicore JIT tarafında yapılan iyileştirmeler, uygulama ilk ayağa kalkarken paralel metot derleme kapasitesini artırarak startup süresini düşürmektedir. Sanal metotların de-virtualize edilmesi ise çalışma zamanındaki VTable arama maliyetini ortadan kaldırmakta ve bu çağrıların inline edilebilmesinin önünü açmaktadır. Bu sayede hem çağrı overhead’i azalmakta hem de CPU pipeline daha verimli çalışmaktadır. Gelişmiş döngü analizleri de özellikle yoğun hesaplama içeren kodlarda gereksiz kontrol ve tekrarları minimize ederek işlemci döngülerinin daha etkin kullanılmasını sağlamaktadır.

Üçüncü olarak, Zstandard (zstd) algoritması temel kütüphanelere entegre edilmiştir. Bu entegrasyon, özellikle büyük JSON payload’larında daha düşük CPU maliyetiyle etkili sıkıştırma sağlayarak yüksek trafikli API senaryolarında I/O ve işlemci yükünü dengeler.

Son olarak, BCL ve donanım seviyesinde yapılan güncellemelerle modern komut setlerinden daha agresif yararlanılmakta; zaman dilimi hesaplamalarında caching, collection ve string tarafındaki allocation azaltımlarıyla Garbage Collector üzerindeki baskı düşürülmektedir.

## 4) Dağıtık Sistemler ve Geliştirici Deneyimi Odaklı Güncellemeler

.NET 11, modern dağıtık sistem mimarilerini yalnızca performans değil, orkestrasyon ve gözlemlenebilirlik (observability) açısından da güçlendirmeyi hedeflemektedir. .NET Aspire ile Blazor WebAssembly arasındaki izolasyon azaltılarak istemci tarafında IHostedService ve ‘Environment Variable’ desteği sağlanmış; böylece tarayıcıda çalışan uygulamaların telemetri üretip merkezi panolara aktarabilmesi mümkün hale gelmiştir. YARP tarafında ise resmi container imajının olgunlaştırılmasıyla, reverse proxy katmanı production-ready bir bileşen olarak konumlandırılmaktadır. Ayrıca Blazor projelerine doğrudan container desteği eklenmesi, uygulamaların daha proje oluşturma aşamasında cloud-native dağıtıma hazır şekilde inşa edilmesini sağlamaktadır.

## 5) Yapay Zekâ Entegrasyonunun Çalışma Zamanı Seviyesine Taşınması

.NET 11 ile birlikte yapay zekâ, yalnızca harici API çağrıları yapan bir entegrasyon modeli olmaktan çıkarılarak doğrudan çalışma zamanı (runtime) ve framework seviyesine entegre edilmektedir. BFloat16 veri tipi desteği sayesinde makine öğrenimi senaryolarında bellek tüketimi ve veri transfer yükü azaltılarak donanım verimliliği artırılmaktadır. Agentic UI (AGUI) vizyonu ve Microsoft Agent Framework entegrasyonu ile yapay zekâ ajanlarının uygulama arayüzleriyle daha doğal ve bileşen tabanlı etkileşim kurması hedeflenmektedir. Ayrıca Roslyn analyzer’lar ve bağlam protokolleri üzerinden, yapay zekâ kod asistanlarının .NET ekosistemine daha doğru ve mimari uyumlu kod üretmesi desteklenmektedir. Bu yaklaşım, .NET’i hem yapay zekâ uygulamaları geliştirmek hem de yapay zekâ ile geliştirmek için konumlandırmaktadır.
